Sećanje na jedno prijatno veče s Mirom Furlan u Rijeci
Ljudi radije kažnjavaju onog koji imenuje nego onog koji čini, reči su proslavljene glumice Mire Furlan (1955–2021).
Lepo je rekao Crnjanski, „nema smrti, ima seoba“. A oni najveći, znamo, telesno odlaze, ali zato zauvek ostaju delom, rečju, onim što zrače i znače.
Nema sumnje, Mira Furlan je među njima.
Osim o izuzetnim glumačkim postignućima na ovim prostorima, pa i onima ostvarenim u SAD, „Njujork tajms“ ističe da je Mira Furlan balkanski ekvivalent Meril Strip“...
Nižu se i reči o ljudskim osobenostima, karakteru,  ličnosti...
Eh, da se bar delić toga moglo čuti kada je 1991. napustila ove - mržnjom i  ratom razarane - prostore preselivši se isprva u Njujork, a potom u LA, jer za  takve poput nje ovde nije bilo ni mesta ni života.
Odjekuje i danas njeno čuveno pismo iz te 1991. koje se sada, tu i tamo, može videti po medijima.
Odjekuju i blistave role.
Odjekuje i njihov dah koji se ogleda u onom što je Mira Stupica na izvestan način definisala rekavši: „Mi glumci ne možemo čuvati ni poklanjati svoje uloge.
Recimo, ja svoju Petrunjelu ne mogu pokloniti svojoj unuci.
S Mirom sam više puta pravila intervju.
Neke smo radili mejlom, a ovom prilikom pomenimo jedan, rađen pod velom noći u pozorišnom bifeu riječkog Hrvatskog narodnog kazališta, Ivan Zajc, marta 2016.
U to vreme prvi čovek tog teatra bio je Oliver Frljić, koji je Miru Furlan, posle 25 godina, vratio u  angažman (nekog) HNK.
Te večeri odigrala je drugu reprizu predstave „Kasandra“ koju je po romanu Kriste Volf režirala Nada Kokotović, koja je privukla veliku pažnju i kritike i publike.
Atmosfera u bifeu na poseban način prijatna, i začinjena onim čudesnim glumačkoumetničkim sastojkom koji neretko isijava posle izvođenja predstave...
Ona neposredna a dostojanstvena, srdačna a decentna...
„To je duboka, snažna univerzalna priča o ratu, ženi u ratu”, kaže Mira Furlan govoreći o „Kasandri”.